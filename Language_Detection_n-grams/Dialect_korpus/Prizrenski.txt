U kojoj je opisana jedna dirljiva scena između kalfe Kote i šegrta Pote, dalje, kuća
hadži Zamfira čorbadžije, a tako isto i slika junakinje ove pripovetke.
 U kujundžinici Mana kujundžije sede kalfa Kote i šegrt Pote, i rade. Zadubili se u
posao. Kalfa Kote dovršuje neku srmali-muštiklu, -koju je poručio kod njih u radnji
neki Mile, nazvan Mazni, najveći kicoš i meraklija u svoj mahali, ako ne i u svemu
gradu, - a glavati čupavi šegrt Pote, i on šmrče i radi; čisti zečjom nogom stare
minđuše i baca ih na gomilicu preda se. Obojica se zadubila u posao pa rade. Kalfa
Kote zvižduče nešto, a šegrt Pote se zaneo u posao, pa se u jedan mah zaboravi,
pa zapeva, onako kao za sebe:
Sinoćke te, lele, vido', Zone,
gde se premenjuvaš...
 Kalfa Kote ostavi rad pa ga samo pogleda.
 A Pote se zaneo kao tetreb pa produži onim svojim tankim srebrnim glasom.
Gde se premenjuvaš, lele, Zone,
u tvoja gradina.
Oj, hoj-hoj, lele, Zo...
ali ne dovrši jer puče šamar, i Pote ispusti onu zečju nogu i minđuše i pogleda
začuđeno u kalfa-Kotu.
 - Što me pa tepaš, bata-Kote? - pita ga Pote pitomo, mašiv se šakom za udareno
mesto na glavi.
 - A, bre, ešeku nijedan, - pita ga kalfa Kote - kakvo pojenje u dućan?!
 A šegrt Pote ga gleda blesasto i pipa glavu, i gleda da se nije i krv prolila.
 - Kude si gu čuja i naučija, ete, tuj pesnu, ešeku nijedan palilulski?!...
 Pote ćuti i češe se po glavi koja bridi, pa mu to češanje čini neko osobito
zadovoljstvo.
 - Od koga si gu, zbori, bre, naučija?! - opet ga pita kalfa Kote, ali ne dobija
odgovora. - Ti li će za Zonu pesnu da poješ?!... Što si gu ti pa da možeš da poješ?!
 Pote oborio oči, pa se stidi.
 - Paa... - nastavlja kalfa Kote - ti li si gu videja kad si ona, demek, presvukuje
košulju i čiček-anteriju u baštu?!... Hm, - huknu i duhnu ljutito na nos i zavrte
glavom Kote. - Kude si gu videja? Zbori, kelčo nijedan.
 - Nesam gu videja, bata-Kote, - veli stidljivo, šapatom, šegrt Pote - kude smem ja
pa da gledam čorbadžijske kerke?! Ja si sal poješem, eto, što se poje po čaršiju i
po ma'ale!...
 - Ih! - viknu kalfa Kote i diže ruku da ga još jedared udari, ali ga ostavi, kad
uplašeni Pote uvuče vrat i glavu kao kornjača da bi izbegao drugi šamar koji
očekivaše. Kote samo obrte glavu pa se krišom nasmeja; valjda i njemu smešno
dođe pri pomisli kakav bi smešan izgledao šegrt Pote kad bi zaista virio kroz plot u
čorbadžijsku baštu i uživao u prizoru opisanom u pesmi.
 Kad Pote ne dobi očekivani drugi šamar, on polako ispruži šiju i glavu, pogleda
plašljivo oko sebe, uze onu zečju nogu i minđuše, šmrknu i produži posao i ne
razmišljajući baš mnogo zašto je dobio šamar. Možda zato što je s tim načisto bio
da su šamari sasvim prirodna i neminovna posledica bednog šegrtskog položaja. A
vukao je šamare preko cele godine. Sem prvoga dana Božića i Uskrsa, slave i
Todorove subote (kad se pričešćivao), nije bilo dana da Pote nije dobio šamara, ili
u dućanu, ili na česmi. Zato zaboravi brzo dobiveni šamar, pa kad svrši posao,
primače preda se bednu svoju večeru, - komad hleba i poveće parče pečene
bundeve - prekrsti se i poče večerati, razmišljajući i hesapeći u sebi koliko još ima
da prođe dok ga zakalfe; a čim postane kalfa, iskijaće prvi šegrt - mišljaše fatalista
Pote - za sve ove dosad dobivene šamare. Bože zdravlja! Zapamtiće prvi novi šegrt
ko je kalfa Pote! Tako misli Pote i jede pečenu bundevu, i teši se i uživa već sad.
Zato i nije čuo kad ga je još jednom zapitao kalfa Kote gde je čuo tu pesmu.
 Kalfa Kote ne dobi odgovora.
 A nije trebalo da ga pita ni gde je pesmu čuo ni od koga je pesmu naučio, a još
manje je smeo da se ljuti, jer je ta pesma isuviše dobro poznata bila. Pevala se po
celom gradu, i da je kalfa Kote malo-malo mućnuo glavom, setio bi se da je šegrt
baš od njega istog čuo i naučio tu pesmu, kao što je on čuo i naučio od majstorMana. A posle, baš da je sve zaboravio kalfa Kote, nije trebalo da zaboravi onaj
šamar što ga je pre nedelju dana dobio i on sam od majstor-Mana kad je tu istu
pesmu pred njim zapevao. Zato je više nije pevao pred majstorom. Pa i ono
maločas, možda šegrt Pote i ne bi zapevao i, ni kriv ni dužan, dobio šamar da nije
sam on, isti kalfa Kote, zviždukao baš tu istu pesmu. Ukratko reći, ta se pesma
najradije pevala u ono doba kad i ova naša pripovetka počinje. Bila je čisto fatalna
sa svoje prilepčivosti; i ko je samo jedared čuo, nije mogao više da je izbije iz glave
i zaboravi. Kad uveče leže u krevet, šapuće te stihove; kad ujutru ustane i potraži
papuče, opet mu se ti isti stihovi otmu s usana, i on pevuši tu pesmu: "Sinoćke te,
lele, vido', Zone..."
 Svaki ju je znao i pevušio, i ženjeni i neženjeni, i mladi čapkuni i stari dilberi
pevuše je. Čak i prozaični ćir-Moša Abenšaam pevušio bi je kad bi što dobro
prodao, ili kad bi, sarafeći, koga zabušio i prevario - i on bi, trljajući ruke, pevao tu
pesmu. Pa i vi, poštovani čitatelji, bez razlike pola i starosti, zvanja i zanimanja,
izvesno da znate tu pesmu o lepoj Zoni. Ali ima što ne znate, a što ćete tek iz ove
pripovetke saznati, a to što ne znate, to je to: na koga se odnosila ta pesma. Ta je
pesma iz naroda; i bog zna ko ju je spevao, i na koju je Zonu mislio taj prvi kad je
tu pesmu spevao! I ko zna otkud i na kom dalekom kraju Srbije pokriva crna
zemljica i zelena travica i tvorca i predmet te pesme! I to vam ni pisac ne ume
kazati, jer to ni sam ne zna, ali ono što zna, to je: da ko je god i kad god je ko - u
vreme ove naše pripovetke - zapevao tu pesmu, uvek je mislio sam na jednu Zonu,
na lepu Zonu, Zonu Zamfirovu.
Zona je bila kći čuvenog čorbadži-Zamfira, bogatog i uvaženog čorbadžije, silnog
negda čorbadžije. Dugo se još pričalo kakva je sila bio čorbadži-Zamfir: takve sile i
takvog gospodstva nema više! Pred pašu je u tursko vreme izlazio kad god je hteo
- u po dana, u po noći, i bio viđen i mio gost u pašinom konaku. Paša se vrlo često
savetovao s njim. Koliko su samo kafa i nargila posrkali i čibuka popušili i mastika
popili, i Zamfir u pašinom konaku i paša u Zamfirovoj gospodskoj kući! I ne jedan
paša - nego nekoliko njih! Zamfir je bio sila: mogao je čoveka i sa samih vešala
skinuti, samo kad hoće i kad potrudi svoje čudo i gospodstvo. A za sitnije stvari
utoliko mu je lakše bilo. Svaku nepravdu učinjenu kavurima on je lako, od šale,
zalečio, samo kad se krenuo. Tek se digne do paše. Jave ga, a paša ga odmah pusti
k sebi. Čorbadži-Zamfir uđe, pokloni se paši, paša mu da znak da sedne. Donose
kafe i čibuke, piju i srču. Paša zapoveda razgovor i pita, Zamfir samo kratko
odgovara; čini se ljut, ćuti, srče kafu i pušta dimove, guste dimove, i gleda kroz
prozor u stranu. Paši već pomalo dosadno. - Opet menjaju čibuke i donose druge
kafe, a Zamfir jednako ćuti. Paša već uznemiren.
 - Što si ćutiš, čorbadži-Zamfir?!...
 - Pa... pituj me, pašo, pa će si zborim! - odgovara kao malo uslužno i ponizno, ali
i hladno, Zamfir.
 - Ne li te pita, a ti si sal ćutiš!
 Zamfir sleže ramenima, pušta guste dimove i gleda u stranu kroz pendžer.
 - Koja mi fajda, čestiti pašo, i da si zborim? - reći će u neko doba čorbadži-Zamfir.
- I komu da si zborim?! - Pa skine fes i briše čelo.
 I treći čibuci i treće kafe dođoše, a čorbadži-Zamfir tek sad malo da se
odobrovolji i kaže šta ga je nagnalo da dođe paši, ispriča mu neku sirotinjsku
nevolju. Potuži mu se na neki zulum: na razuzdan asker, na nepravedan sud, na
nasrtanje na obraz i veru, i kaže da je doneo ključeve od kuće svoje i da ostavlja u
amanet njemu čeljad i dvore svoje; ili neka prima ključeve ili neka pomogne vlašću
svojom. A paša mu se pravda, obećava, a što obeća, to će i ispuniti - zna to
čorbadži-Zamfir.
 - Ete za tvoj keif, čorbadži-Zamfir, i toj će ti naprajim! - veli mu paša - i stvar je
svršena!...
 A i paša je znao uvek šta radi; znao je on da je Zamfir sila i u Stambolu. Smenio je
on ili, kako tamo kažu, "surgunisao" je tri paše. Pa nije trebalo ni da ide sam
glavom tamo, - "Sal dor čukne u tel u Stambul - i paša već beše!" - govorahu češto
meštani hvaleći silu i moć čorbadži-Zamfira.
 A ta sila dolazila je od silnog bogatstva njegovog. Njegovi vinogradi i čifluci
mnogobrojni su, i ko bi ih mogao izređati! Ali šta da se čitaoci lome preko polja i
atara, kad je dosta da mu pogledaju konak, dvore njegove, koji su i viši i lepši i od
samih pašinih! Kuća mu je bila u jednoj tesnoj i krivoj ulici u blizini crkve. Kapija
velika, sva išarana čestim redovima eksera, s ogromnim zvekirom, pokazuje već
sama ona bogatstvo domaćinovo. Kuća dvokatna, visoka, s mnogim visokim
odžacima, padala je izdaleka iz polja svakome putniku u oči i raspoznavala se
usred ostalih kuća, sa doksatima i mnoštvom prozora i kapcima. U kuću se ulazilo
preko mnogih širokih basamaka. Avlija prostrana. Ispred kuće manja baštica,
takozvana devojačka bašta, puna svakojakog cveća: ruže, karanfila, zambaka i
kakvog ne cveća! Samo je lepa Zona znala kakvoga sve cveća nije bilo u bašti, jer
ona se starala o cveću i zalevala ga. Skoro svako doba godine imalo je svoje cveće,
i kuša Zamfirova mirisala je preko cele godine. Pred kućom su još i dva stara
granata i lisnata šamduda, nekoliko dunja i dva dafinova drveta, koja je jako pazio
stari čorbadži-Zamfir. I u maju, kad cvetaju dafine, najradije je sedeo na prostrtom
sidžadetu pod njima; pušio, izdavao naredbe, srkao kafu, i tada je vrlo malo mislio;
samo od vremena na vreme izdigne se na sidžadetu, pruži nos - kao hrt kada hvata
trag - i uvlači miris od žuta dafinova cveta i šakama ga jos više grabi i priteruje
svome nosu. Miris ga taj zanosi i opija. Budi u njemu davne uspomene taj
orijentalski haremski miris žutog dafinovog cveta. Pa se čorbadži-Zamfir seća 