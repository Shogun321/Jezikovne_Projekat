Pcujem ja babu, al, da vidiš, možda mi ona opet trebala. Opet ta mora da ti dođe. Dete prva treba da ti privati, a ako baš nije tu da ga privati, ko što ova nije tela, mora da bide prva koja će ga vidi i darovi mu da. Srp mora da donese i s njega od tebe da ga odvoji, pupak da mu preseče. Red je taki. Opet bez nju ne možeš.
Била ја једанпут код покојног окнанског доктора
Ћоровића. Тад још у Окно била болница. Дође с мене
нека женица. Држи на руке неко мушко детенце, цело
некако обамрело.
„Шта ти је том детету?“, питам ју ја.
„Не знам“, каже она, „шта му је. Јединче ми је, а оно,
видиш, све овако. Никако да се отргне.“
И заплака се.
Уђомо ми код доктора.
„Шта је тебе, Петријо?“, пита ме он.
„Прво“, велим, „погледајте ово детенце. Видите
прво њему шта је.“
Узе га Ћоровић на руке. Оно лепо, слатка црна
косица. Ал џабе ти сад лепота.
Подржа га он мало.
„Шта си ти“, каже оне жене, „радела с ово дете?“
А оно, стварно, с душу се не држи. Дете држиш, ал
дете не видиш. Цело некако спарушено.
Она се устумара.
Ништа, госин-докторе.“
„Како ништа?“, каже Ћоровић. „Шта ми ту фућумариш? Са шта си га ранила?“
„С млеко“, каже. „Шта све, госин-докторе, нисам
радела, па не помаже. И млеко место воду сам му давала, па не помаже.“
Кад ти се он избечи на њу:
„Млеко! Место воду! Будало ћорава! Слепице слепа! Дете си упропастила! Шта сад да радим с њега?“
Она опет узе да плаче.
„Госин-докторе“, вели, и све плаче, „ко бога те
молим, госин-докторе, избави ми моје детенце! То
ми јединче, другу децу немам! Зато му ни воду нисам
давала, сматрала сам да ми брже порасте. Госин-докторе, ко бога те молим!“
Он ју онако гледа.
„Све ћу“, каже, „за твоје дете да урадим, и остави
га овдена, у болницу, ал да знаш да си га до смрти
дотерала. Не знам шта ће да биде. Ништа не сигурам.“
Како рече, тако и би. Остаде дете у болницу, лечише га, обрћаше тамо. Ал џабе. Кад се наврши месец,
оно умре. Остаде му јадна мајка да плаче и лелече по
овај свет.
Овде једно време живео један Црногорац. Он говорио: човек ти је потребит за то и то. Е па тако. Човек
ти је потребит за воду. Не можеш без њу.
Ништа ти воду не мож да одмени. То запанти. Ни
млеко ни пиво ни ракија. Нема то. Не надај се. Пи
воду и ћути, гледај главу да избавиш. А ни то нећеш
задуго. То ти је.
Мој Миса годинама воду није употребљавао и то
онда главом платио. После се трго, мануо ракију. Ал
џабе. Не мож ти сад оно да надокнадиш. Не мож ти
за дан сто кила воду да попијеш. Нема то.
Зато, пи воду, човече, свакодневно пи. И ћути. Док
још имаш време. А ни немаш га млого.
Не, немам децу. Имала сам с првог мужа. У Вишњевицу. Дабом, близо Окно. Ту смо живели. Имали смо
нешто земљу, а мој муж је и у Бабину Главу у јаму
радео. Добривоје се звао мој први муж. Сад је, јадник,
умро и он. Пре годину дана.
А ово је, ево, моја јадна Милана. То била овако мала
слика. Оволичка. Кој се томе надао да би је сликао? Да
смо знали шта ће да биде, ми би ју сликали. Ал нисмо.
Нит је онда, па, неки сликао малу децу. То била овако
мала сликица и он је то, тај сликар, мислим да беше из
Ш., онда увеличао. И све доста добро урадео, сам што
јој косу, видиш, направио ко да била велика девојка.
А није. Пета година.
То си онда имао таки способни фотографи. Ти му
даш сасвим малу сликицу, он ти направи увеличану.
Ти му даш две сликице, он ти направи једну велику, тако кај да сте се сликали зајно. Главу ти, овако,
један на другог наслони. И још ти понешто дода, лепу 
блузу, ел аљину ел косу андулирану. А мушкарцима
леп капут и белу кошуљу и шарену машну.
Тако су, ево, урадели мене и Добривоја, а онда опет
мене и мојег Мису, мојег другог мужа, кад сам се други
пут удала. Ову, с Добривоја, држала сам у подрум и
овде ми се, видиш, мало оштетила. Па нисам могла да
држим у кућу слику с првог мужа кад живим с другог.
И обесила сам ју тек пре једну годину, кад смо мојем
Мисе дали годину дана.
То ми онда нисмо били тако обучени. И нисмо се
опште сликали зајно. Одвојено. А он не онда саставио. Па можда ни не личимо млого, ал нека. Лепо је.
Испале лепе слике.
Тако је он и моје јадне Милане све добро погодио,
лице, видиш, и ова образ, све то баш тако било, она тако
имала један образ мало већи, само јој, брате, ову косу
направио ко на неку матору жену. То плетенице. Како
дете од четири године мож да има толике плетенице?
Казала сам му ја то, није да нисам.
„Што си јој“, велим, „ову косу направио кај на матору жену?“
„Ја сам мислио“, каже, „ће ти се допадне.“
„Ама, допада се мене“, велим му ја, „није да ми се
не допада. Ал то није Миланина коса. Она имала слабу
косицу, на мене.“
Ал ајд сад. Нек иде како иде. И тако данас сваки
који види моју јадну Милану мисли да она била велика
девојка. Сад би она била велика девојка, и жена већ,
децу би имала, онда није. Четри године.
Млого бистро дете била моја Милана. Сам таку
памет имала, далеко би дотерала. Све разумела. Знала
јадна, и да ће да умре. Све знала, ништа ниси мого да
ју превариш.
Носим је, јадну, по сву ноћ је носим. Она сам јечи.
Не може више ни да плаче.
„Милана, ћеро“, говорим јој, „шта те, ћеро, боли?
Кажи твоје маме, па да твој болес и твоји болови пређу
на твоју несретну маму, а ти да ми оздравиш и да ми
се опет играш као пре.“
„Јао, мамо, слатка мамо“, вели мене моје јадно дете,
„све ме, слатка мамо, боли, не могу више да трпим.
Ал највише ме овде боли.“ Па показује на главицу. „А
кад умрем“, каже, „да л више неће овако да ме боли?“
Мене суза сузу претиче. На очи ми дете пресвисну.
Од болови ми пресвисну.
„Неће, ћеро“, кажем. „Онда више неће да те боли.“
„Па онда“, каже ми она, „нек умрем што пре да ме
више не боли.“
Јао, боже, јао, боже.
Шетам ја с њу на руке, дању-ноћу тако шетам. Све
је на мене утрнуло, ништа на себе више не осећам. А
она ме даље пита:
„А кад ја, мамо, умрем, па тамо ди пођем, је л оћеш
с мене да идеш и ти?“
„Оћу, ћеро“, одговарам, „свуд ћу ја с тебе, ништа
немо да се плашиш. Нигде ја тебе нећу да остављам.“
„Немој“, каже, „мамо. И тамо ти да ме носиш. Ја
волим кад ме ти носиш.“
О боже. Да сам некако могла да ју одменим. Да сам
могла ја место њу у гроб да легнем. Ни ја ни она се не
би толико патиле.Нисам могла да избавим моје дете, никако нисам
могла. И носила сам ју, ди ју све нисам носила. И код
доктори, и код травари и код бабе. У село Јовац код Ј.
тад била чувена врачара нека баба Велика. И код њу
сам ју носила. Ал не помаже, па не помаже.
Намучило се, јадно, ко да га бог за нешто казнио.
Ко да је не знам чији тешки греови плаћало. За три
живота платило. И кад је тај ноћ испустило душу,
некако ми, боже ме прости, лакнуло. Смиловао се бог
и на његове и на моје муке, тако сам казала. И више
га валда нисам ни жалила. Само да се више онако не
пати, па макар и умрело. И смрт је бољи но онаки
живот. Живот уме да биде и гори но смрт.
Оћеш да ти сипем једну? Ајде, море. Ајд зајно да
попијемо. Да попијемо за душу моје јадне Милане. Је
л оћеш тако? Ајде. О боже.
Бог да прости моју јадну Милану, мог малог анђелка. Нек му бог да рајско насеље. Нек му тамо, на она
свет, пружи оно што овдена није имало. Нек му нађе
други родитељи да ми они тамо моје дете пазе и чувају.
Нека га бог поштеди од ноћни страови.
Бог да прости нашу јадну децу. Бог да прости сви
наши мртви и сви нас живи. Бог да нам прости оно
што смо урадели и оно што нисмо.